ВТОРО ПОСЛАНИЕ ДО СОЛУЊАНИТЕ
***Второ послание до Солуњаните | 2 Сол***

Вовед
Во Второто послание до Солуњаните, апостол Павле повторно се навраќа на веќе поставеното прашање во првото послание: проблемот околу славното Христово доаѓање. Овој проблем и понатаму ги вознемирува христијаните од Солун. Некои меѓу нив ги убедуваат другите дека денот е веќе дојден (2,2), додека други одбиваат да работат поради опасноста што се заканува од крајот на времињата и живеат зависни од лицата што работат (3,6–12). Посланието има за цел да ги исправи погрешните замисли кои ѝ создаваат неволји на црквата во Солун.
Апостолот започнува со благодарност кон Бога за верата и љубовта со која христијаните од Солун веќе се докажаа. Истовремено, тој Го моли Господ да им додели долготрпение и истрајност во службата за која се повикани (1,1–12). Веднаш потоа тој минува на централната содржина на посланието, односно, поучувањето во врска со славното доаѓање Христово. А ова нема да дојде пред да се појави една мистериозна личност, предводена од сатаната, која ќе го донесе од своја страна бунтот против Бога и спротивставувањето на Христос (2,1–12). Соочени со нападите на силата на злото, станува неопходно верниците да живеат цврсти во нивната верност кон Евангелието и непрестано да се молат (2,133,5). Веднаш потоа апостолот енергично се завзема против однесувањето на мрзливците и им го посочува примерот на оние кои работат, за да не му бидат никому на товар (3,6–15). Благословот и поздравите го сочинуваат и краткиот заклучок на посланието (3,16–18).
Славната изрека „Кој не сака да работи, не треба повеќе ни да јаде“, (3,10) го прави читателот претпазлив после прочитувањето на ова послание.


Глава1
Поздрав 
Stih1 | Павле, Силван и Тимотеј до црквата на Солуњаните во Бог Отецот наш и Господ Исус Христос: 
Stih2 | благодат вам и мир од Бог Отецот наш и Господ Исус Христос! 
Праведниот Божји Суд 
Stih3 | Должни сме секогаш да Му благодариме на Бога за вас, браќа, онака како што прилега, затоа што верата ваша необично многу расте, и заемната љубов кај сите вас изобилува, 
Stih4 | така што ние самите се фалиме со вас во Божјите цркви за вашето трпение и вера и покрај сите прогони и маки, што ги поднесувате: 
Stih5 | тоа е доказ за праведниот Божји суд дека вие ќе се удостоите со царството Божјо за кое страдате. 
Stih6 | Бидејќи справедливо е пред Бога да им ги врати маките ваши на оние што ве мачеа, 
Stih7 | а вам, на мачените, да ви возврати спокојство заедно со нас, кога Господ Исус ќе се јави од небото со ангелите на Својата сила, 
Stih8 | во распламнат оган да им се одмаздува на оние кои не Го познаваат Бога, кои не го послушаа Евангелието на нашиот Господ Исус Христос. 
Stih9 | Тие со вечна погибел ќе бидат казнети далеку од лицето на Господ и од славата на Неговата моќ, 
Stih10 | кога ќе дојде Тој за да биде прославен во оној ден сред Своите светии, и да Му се восхитуваат сите оние што поверуваа, а исто така и вие, бидејќи со вера го примивте нашето сведоштво. 
Stih11 | Затоа и се молиме секогаш за вас да ве удостои нашиот Бог за звањето и да ја исполни со сила секоја желба за добрина и секое дело на верата, 
Stih12 | та да се прослави во вас името на нашиот Господ Исус Христос, и вие во Него по благодатта на нашиот Бог и на Господ Исус Христос. 
Глава2
Човекот на беззаконието 
Stih1 | А што се однесува до доаѓањето на нашиот Господ Исус Христос и нашето собирање кај Него, ве молам, браќа, 
Stih2 | да не се поколебате лесно во мислите свои и да ве обзема ужас, било поради некој дух, било поради некој збор, или преку послание, небаре како од нас испратено, дека божем веќе настапил Христовиот ден. 
Stih3 | Никој да не ве измами на ниеден начин; зашто оној ден нема да настапи додека најнапред не дојде отпаѓање и не се открие Човекот на гревот, Синот на погибелта, 
Stih4 | кој се противи и се превознесува над сѐ што се нарекува Бог или светост, за да седне како бог во Божјиот храм, претставувајќи се себе самиот како Бог. 
Stih5 | Не помните ли дека уште кога бев кај вас ви зборував за тоа? 
Stih6 | Сега знаете што го задржа него да се открие во свое време. 
Stih7 | Тајната на беззаконието веќе дејствува, само тоа нема да биде извршено додека не се отргне оној што ја задржува сега; 
Stih8 | тогаш ќе се открие и беззаконикот, кого што Господ (Исус) ќе го убие со здивот на устата Своја и преку појавата на Своето доаѓање ќе го истреби. 
Stih9 | Доаѓањето на тој беззаконик ќе биде по дејство на сатаната, со секаква сила и знаци и лажни чудеса, 
Stih10 | и со секакво неправедно измамување меѓу оние кои загинуваат, затоа што не ја примиле љубовта на вистината та да би се спасиле. 
Stih11 | И затоа Бог ќе им испрати сила на заблуда за да поверуваат на лагата, 
Stih12 | та да бидат осудени сите кои не поверуваа во вистината, а ја засакаа неправдата. 
Цврстина во верата 
Stih13 | Ние, пак, сме должни да Му благодариме на Бога за вас секогаш, возљубени од Господ браќа, затоа што од почетокот, преку осветувањето од Светиот Дух и преку верата во вистината, Бог ве избра за спасение, 
Stih14 | кон кое ве повика преку нашето Евангелие за да ја придобиете славата на нашиот Господ Исус Христос. 
Stih15 | И така, браќа, стојте и држете ги преданијата што ги научивте било преку нашето слово, било преку нашето послание. 
Stih16 | А сам Господ наш, Исус Христос, и Бог и Отец наш, Кој нѐ возљуби и преку благодатта Своја ни даде вечна утеха и добра надеж, 
Stih17 | нека ги утеши срцата ваши и да ве утврди во секое слово и добро дело! 
Глава3
Поттик на молитва и работа 
Stih1 | Потоа, браќа, молете Му се на Бога за нас, та словото Господово да се распространува и да се слави на секое место, како и меѓу вас, 
Stih2 | и да се избавиме од жестоки и злобни луѓе, бидејќи немаат сите вера. 
Stih3 | Но верен е Господ Кој ќе ве утврди и запази од лукавиот. 
Stih4 | Ние сме уверени за вас во Господ дека го вршите и дека ќе го вршите она што ви го заповедаме. 
Stih5 | А Господ нека ги насочи срцата ваши право кон љубовта Божја и трпението Христово! 
Stih6 | Ви заповедам, браќа, исто така во името на нашиот Господ Исус Христос, да се двоите од секој брат кој живее неуредно, а не според преданието што го добивте од нас! 
Stih7 | Сами знаете како треба да се угледате на нас, бидејќи ние не живеевме неуредно кај вас, 
Stih8 | ниту, пак, кај некого јадевме леб дарум, туку работевме со труд и мака дење и ноќе за да не му додеваме на никого од вас. 
Stih9 | И не поради тоа што немавме власт, туку за да бидеме пример, та да се угледате на нас. 
Stih10 | Зашто, кога бевме меѓу вас ви го заповедавме ова - кој не сака да работи, тој нека и не јаде. 
Stih11 | Но слушаме дека некои од вас живеат неуредно, ништо не работат, туку се занимаваат со празни работи; 
Stih12 | на таквите им заповедаме и ги молиме во нашиот Господ Исус Христос да работат тивко и да си го јадат својот леб. 
Stih13 | А вам, браќа, да не ви здодејува да правите добро. 
Stih14 | Ако некој не ги послуша нашите зборови од ова послание, обележете го и не дружете се со него, за да се посрами; 
Благослов и поздрав 
Stih15 | но не сметајте го за непријател, туку поучувајте го како брат. 
Stih16 | А Сам Господ на мирот нека ви даде мир секогаш и во секое дело! Господ нека е со сите вас! 
Stih17 | Своерачен поздрав од мене, Павле; тоа е белег во секое послание; јас пишувам така. 
Stih18 | Благодатта на нашиот Господ Исус Христос нека биде со сите вас. Амин. 
