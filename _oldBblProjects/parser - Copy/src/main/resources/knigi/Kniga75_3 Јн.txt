ТРЕТО ПОСЛАНИЕ НА АПОСТОЛ ЈОВАН
***Трето послание на апостол Јован | 3 Јн***

Вовед
Ова послание, исто така напишано од „старешината“, односно ,,свештеникот“ (ст.1; 2 Јн. ст.1.), е упатено до некој си Гај. Ние ништо не знаме за овој човек, освен дека тој останал верен на вистината. Неговиот став е спротивен на Диотрефовиот, влијателен член на заедницата кој го клевети „старешината“ и му го откажува гостопримството.
Писателот го пофалува Гај поради неговата верност и неговите услуги што им ги направил на христијаните (ст.1–8).
Ќе се забележи, судејќи според ова послание, дека гостопримството, дочекот резервиран за браќата, е форма на љубов и на верност во вистината.


Глава1
Поздрав 
Stih1 | Свештеникот - до возљубениот Гај, кого го љубам во вистината. 
Stih2 | Возљубен, се молам да бидеш здрав и во сѐ да ти биде добро, како што ѝ е добро на душата твоја. 
Пофалба за добродетелството 
Stih3 | Многу се зарадував кога дојдоа браќата и посведочија за твојата вистина -односно како ти одиш во вистината. 
Stih4 | За мене нема поголема радост од тоа - да слушнам дека моите чеда одат во вистината. 
Stih5 | Возљубен, ти постапуваш верно во сѐ што го правиш за браќата и гостите. 
Stih6 | Тие ја посведочија твојата љубов пред Црквата. Добро ќе направиш ако ги приготвиш пред Бога како што треба. 
Stih7 | Бидејќи поради Неговото име тргнаа, не земајќи ништо од незнабошците. 
Stih8 | Ние сме, пак, должни да примаме такви, за да станеме соработници со вистината. 
Властољубието на Диотреф 
Stih9 | Јас напишав неколку збора до Црквата, но Диотреф, кој сака да биде прв меѓу нив, не нѐ прими нас. 
Stih10 | Затоа, ако дојдам, ќе му спомнам за делата негови што ги прави, напаѓајќи нѐ со лоши зборови; и тоа не му е доволно, туку браќата сам не ги прима, а им забранува да ги примаат и оние кои сакаат да ги примат, и ги гони од Црквата. 
Stih11 | Возљубени, не угледувајте се на злото, туку на доброто. Кој добро чини, од Бога е; а кој прави зло, не Го видел Бога. 
Stih12 | За Димитриј посведочија сите, па и самата вистина; а сведочиме, исто така, и ние; а вие знаете дека сведоштвото наше е вистинско. 
Завршни поздрави 
Stih13 | Многу имав да ти пишувам, но не сакав да ти напишам со мастило и перо, 
Stih14 | туку се надевам дека наскоро ќе те видам, и дека ќе позборуваме лице в лице. 
Stih15 | Мир за тебе! Те поздравуваат пријателите. Поздрави ги пријателите по име. Амин! 
