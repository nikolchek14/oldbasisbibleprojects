ВТОРА КНИГА ЕЗДРА
***Втора книга Ездра | 2 Езд***

Вовед
Книгата започнува со дескрипција на последните години од постоењето на Јудејското царство, уривањето на храмот, падот на Ерусалим и замиување во Вавилонското ропство. Но, главната цел на боговдахновениот писател е да го опише враќањето од ропството и повторното подигнување на храмот, како и обидите за целосно обновување на верскиот и опшествениот живот на евреите, преводени од нивните водачи - Зорововавел и Ездра.


Глава1
Востановување богослужение и празнување на Пасхата
Stih1 | Јошија му направи Пасха на својот Господ во Ерусалим, го закла пасхалното јагне во четиринаесеттиот ден на првиот месец
Stih2 | и поставија во храмот Господов на смени свештеници во одежди.
Stih3 | И им кажа на левитите, свештенослужители Израилеви: „Осветете се пред Господ, за да го поставите светиот Господов ковчег во храмот, што го изгради цар Соломон, синот на Давид. Нема зашто да го носите на раменици.
Stih4 | Служете Му сега на Господ, вашиот Бог, и грижете се за народот Негов, Израил, подгответе се по вашите родови и племиња, според наредбата на Давид, царот Израилев, и според величественоста на синот негов Соломон;
Stih5 | и откако ќе застанете во светилиштето, според родовите свои левитски, распоредете ги пред браќата свои, потомците на Израил,
Stih6 | заколете го според уставот пасхалното јагне, пригответе жртви за браќата свои и направете Пасха според заповедта Господова, дадена на Мојсеј.”
Stih7 | Јошија му подари на народот, што се најде таму, триесет илјади јагниња и козли и три илјади телци; тоа беше дадено од царските стада, како што тој му беше ветил на народот, свештениците и левитите.
Stih8 | Хелкија, Захарија и Исиил, началници на храмот, им дадоа на свештениците за Пасха две илјади и шестотини овци и триста вола.
Stih9 | А Јехонија, Шемаја, неговиот брат Натанаил, Хашавија, Охиил и Јорам, илјаданачалници, им дадоа на левитите за Пасха пет илјади овци и седумстотини вола.
Stih10 | Еве како се одржуваше свеченоста: Свештениците и левитите стоеја благолепно, по поколенија и според предимството на родот,
Stih11 | држејќи бесквасници пред народот,
Stih12 | за да Му принесуваат жртви на Господ, онака како што е заповедано во Мојсеевата книга. Тоа се одвиваше рано изутрина.
Stih13 | Потоа го испекоа пасхалното јагне на оган, како што беше редот, а жртвите ги зготвија во бакарни садови и котли со пријатен мирис, и ги принесоа пред сиот народ.
Stih14 | А потоа зготвија за себеси и за своите браќа свештеници, потомците Аронови. Зашто свештениците принесуваа лој до доцна, а левитите поради тоа готвеа за себеси и за своите браќа свештеници, потомците Аронови.
Stih15 | А свештенопејачите, потомците на Асаф, беа на местата свои, според наредбите на Давид, и Асаф, и Захарија, и Единус, кои беа застапници на царот.
Stih16 | И чуварите на портите не смееја да ја напуштат својата служба, па затоа готвеа за нив браќата нивни, левитите. И во тој ден се изврши сѐ, што се однесуваше до обредот на принесувањето жртви на Господ при одржувањето на Пасхата, принесени сепаленици врз Господовиот жртвеник, според заповедта на царот Јошија.
Stih17 | И потомците Израилеви, што се наоѓаа во тоа време таму, ја славеа Пасхата и – празникот Бесквасници седум дена.
Stih18 | Таква Пасха не беше празнувана во Израил од времето на пророкот Самоил.
Stih19 | И ниеден од сите Израилски цареви не направил таква Пасха, каква што направи Јошија, заедно со свештениците, левитите, Јудејците и сите Израилци, што се наоѓаа тогаш во Ерусалим.
Stih20 | Таа Пасха беше празнувана во осумнаесеттата година од царувањето на Јошија.
Stih21 | И делата Јошиеви беа управени кон вистински пат пред Господ, зашто неговото срце беше полно со благочестивост.
Војната со Египет и смртта на Јошија
Stih22 | А она што беше станало во негово време, односно за оние, што грешеа и постапуваа нечестиво со Господ повеќе од секој народ и царство, и како тие свесно Го оскрбуваа, и како зборовите Господови се кренаа против Израил, – запишано е во поранешните летописи.
Stih23 | По сите овие дела на Јошија, се случи, фараонот, царот египетски, да отиде да војува во Харкамис кај Еуфрат, и Јошија му излезе во пресрет.
Stih24 | Египетскиот цар испрати да му кажат: „Што има меѓу мене и тебе, царе јудејски?
Stih25 | Не сум испратен против тебе од Господ Бог; мојата војна е на Еуфрат, и сега Господ е со мене и Господ ме поттикнува; отстапи и немој да Му се противставуваш на Господ.”
Stih26 | Но Јошија не се врати во колата своја, туку реши да војува со него, а да не ги послуша зборовите на пророкот Еремија од устата Господова.
Stih27 | И влезе против него во битка на полето Мегидо. И се собраа началниците кај царот Јошија.
Stih28 | Тогаш царот им рече на слугите свои: „Изведете ме од бојното поле, зашто сум изнемоштен.” И слугите веднаш го изведоа од стројот.
Stih29 | Тој се качи на втората кола своја и, откако се врати во Ерусалим, умре, и го погребаа во гробницата на неговите предци.
Stih30 | И плачеа за Јошија по цела Јудеја, плачеше за Јошија и пророкот Еремија, и началниците со жените свои го оплакуваа и до денес. И тоа беше одредено секогаш да му се случува на целиот род Израилев.
Stih31 | Тоа е запишано во летописите на јудејските цареви, како и она што го изврши Јошија, и славата негова, и како тој го разбираше законот Господов; а поранешните негови дела и оние, што се спомнуваат сега, се опишани во книгата на царевите израилски и јудејски.
Наследниците на Јошија и уривање на храмот и на Ерусалим
Stih32 | И народот го зеде Јехонија, синот Јошиев, та го постави за цар наместо татко му Јошија, кога беше на дваесет и три години.
Stih33 | Тој царуваше во Јудеја и Ерусалим три месеци, и него го собори египетскиот цар, за да не царува во Ерусалим.
Stih34 | И му наложи на народот сто таланти сребро и еден талант злато.
Stih35 | Потоа го постави египетскиот цар братот негов Јоаким за цар на Јудеја и Ерусалим.
Stih36 | И ги врза големците, а братот негов Зариј го одведе во Египет.
Stih37 | А Јоаким беше на дваесет и пет години, кога стана цар над Јудеја и Ерусалим, и правеше зло пред Господ.
Stih38 | Против него излезе вавилонскиот цар, го окова во бакарни вериги и го одведе во Вавилон.
Stih39 | И откако зеде некои од свештените садови Господови, Навуходоносор ги пренесе и ги постави во своето светилиште во Вавилон.
Stih40 | Расказите за него и за неговата расипаност и нечесност се запишани во книгата на царските летописи.
Stih41 | А место него стана цар синот негов Јоаким; тој беше на осумнаесет години кога го поставија за цар.
Stih42 | Тој царуваше во Ерусалим три месеци и десет дена и правеше зло пред Господ.
Stih43 | По една година Навуходоносор испрати по него, та го однесоа во Вавилон заедно со свештените садови Господови,
Stih44 | а за цар на Јудеја и Ерусалим го постави Седекија, кој беше на дваесет и една година. Тој царуваше единаесет години.
Stih45 | И тој правеше зло пред Господ, не слушајќи ги зборовите кажани преку пророкот Еремија од Господовата уста.
Stih46 | И бидејќи беше врзан од царот Навуходоносор со клетва во името Господово, тој ја наруши клетвата, се одметна, и стана упорен и жестокосрдечен, ги погази законите на Господ, Бог Израилев.
Stih47 | Исто така и старешините народни и свештениците постапија многу нечесно, надминувајќи ги со сите нечистотии сите незнабошци, и го осквернија осветениот храм Господов во Ерусалим.
Stih48 | А Бог на татковците нивни им испрати свој гласник, повикувајќи ги назад, зашто сакаше да ги поштеди и нив и своето живеалиште;
Уривање на храмот и на Ерусалим
Stih49 | но тие им се смееја на неговите гласници, и секогаш кога Господ им говореше, тие им се подсмеваа на пророците Негови. И Тој се разгневи на народот Свој поради нечесноста, па им заповеда на халдејските цареви да се кренат против нив.
Stih50 | Тие ја сотреа со меч младината нивна околу нивниот свет храм, и не ги поштедија ни младичите, ни девиците, ни старо, ни младо, туку сите беа предадени во нивни раце.
Stih51 | Ги зедоа сите свештени садови Господови, мали и големи, и садовите од Господовиот ковчег и царските ризници, и ги однесоа во Вавилон.
Stih52 | и го запалија Господовиот дом и ги разрушија ѕидовите ерусалимски, а кулите негови со оган ги изгореа;
Stih53 | и сета велелепност ја претворија во урнатини; а избеганите, пак, од меч, ги одведоа во Вавилон.
Stih54 | И тие му беа робови нему и на потомците негови сѐ до владеењето на Персијците. Така се исполни зборот Господов од устата на Еремија,
Stih55 | кој рече: „Додека земјата не ги отпразнува своите саботи, за сето време на запустувањето свое, во текот на седумдесет години, таа ќе саботничи.”
Глава2
Указ на царот Кир за обновување на храмот
Stih1 | Во првата година од царувањето на Кир над Персија, за да се исполни зборот Господов од устата на Еремија,
Stih2 | Господ го вдахнови персискиот цар Кир, и тој разгласи по целото царство свое усно и писмено: „Вака вели Кир, царот персиски: Господ Израилев, Господ на Височините ме постави за цар над светот и ми заповеда да Му изградам дом во Ерусалим, што е во Јудеја.
Stih3 | Ако има некој меѓу вас, кој е од Неговиот народ, нека биде неговиот Господ со него, и нека оди во Ерусалим, што е во Јудеја, да Му гради дом на Господ Израилев ,Тој е Господ, Кој живее во Ерусалим.
Stih4 | И секому од вас, каде и да живее, нека му помогнат жителите од неговото родно место со злато и сребро, подарувајќи коњи и добиток и други ветени приноси за храмот Господов во Ерусалим.”
Враќање на плениците и запленетите садови од храмот
Stih5 | Се кренаа старешините на родовите од Јудиното и Венијаминовото племе, и свештениците, и левитите, и сите, чиј дух го поттикнаа Господ, да одат и да го градат домот Господов во Ерусалим;
Stih6 | а оние што живееја во соседството со нив, им помагаа во сѐ: со сребро и злато, со коњи и добиток и со многу заветни дарови принесени од оние, чиј дух беше поттикнат.
Stih7 | И царот Кир ги изнесе свештените садови Господови, кои Навуходоносор ги беше пренел од Ерусалим и поставил во своето светилиште.
Stih8 | А откако ги изнесе Кир, царот персиски, му ги предаде на Митридат, својот ризничар, па преку него му беа предадени на Сасавасар, кнез јудејски.
Stih9 | Нивниот број беше: изливки златни – илјада, изливки сребрени – илјада, сребрени кадилници – дваесет и девет,
Stih10 | златни чаши – триесет, сребрени – две илјади четиристотини и десет, и други садови – илјада.
Stih11 | Сите пренесени садови, сребрени и златни, беа пет илјади четиристотини шеесет и девет. Сасавасар сѐ донесе назад во Ерусалим заедно со луѓето што беа во заробеништво во Вавилон.
Stih12 | А за време на владеењето на персискиот цар Артаксеркс, Бишлам и Митридат, Тавелиј и Раум, Веелтеем и писарот Шимшај и други, што се беа договориле со нив, а живееја во Самарија и на други места, му го напишаа следното писмо:
Stih13 | „До царот-господар Артаксеркс, – твоите слуги Раум, летописец, и Шимшај, писар, и други од нивниот совет, и судиите, што се во Келе-Сирија и Феникија,
Stih14 | нека му биде сега познато на царотгосподар дека Јудејците кои тргнаа од кај вас за кај нас, дошле во Ерусалим, и го градат тој бунтовен и порочен град, му уредуваат плоштади, ги обновуваат ѕидиштата и полагаат темели на храмот.
Stih15 | И така, ако тој град се изгради, и ако му ги довршат ѕидовите, тогаш не само што нема да се согласат да плаќаат данок, туку и ќе се кренат против царевите.
Stih16 | И бидејќи веќе почна градењето на храмот, сметавме дека е добро да не го премолчиме тоа, туку да му јавиме на царот-господар, ако ти се чини дека е паметно да погледнеш во записите на твоите предци.
Stih17 | Ќе најдеш што е запишано за тоа во летописните книги и ќе дознаеш дека овој град бил одметник и им создавал неволји на царевите и градовите, а Јудејците – одметници, вечно правеле заговори во него. Затоа и бил опустошен овој град.
Stih18 | И така те известуваме сега царегосподаре дека, ако се изгради овој град и се обноват ѕидиштата негови, за тебе нема да има премин кон Келе-Сирија и Феникија.”
Писмото на Артаксеркс за забрана на повторната изградба на храмот
Stih19 | Тогаш царот им испрати писмен одговор на летописецот Раум, на Веелтеем и на писарот Шимшај и на другите, што се беа договориле со нив и кои живееја во Самарија, Сирија и Феникија, со следнава содржина:
Stih20 | „Го прочитав писмото што ми го испративте,
Stih21 | и заповедав да се прегледаат книгите; и се покажа дека овој град одамна се бори против царевите, и луѓето во него креваат востанија и водат војни,
Stih22 | и дека имало во Ерусалим силни и моќни цареви, кои владееле и собирале данок од Келе-Сирија и Феникија.
Stih23 | Затоа им заповедав сега да им забранат на тие луѓе да го градат тој град,
Stih24 | и да се внимава, ништо повеќе да не се гради, така што делата на злонамерните нема да можат повеќе да ги обеспокојуваат царевите.
Stih25 | Откако го прочитаа писмото од царот Артаксеркс, Раум и писарот Шимшај и договорените со нив брзо тргнаа за Ерусалим со коњица и со голем број вооружени од народот, и почнаа да ги спречуваат оние што градеа.
Stih26 | Така се запре градбата на ерусалимскиот храм до втората година од царувањето на Дариј, персискиот цар.
Глава3
На гозба
Stih1 | Царот Дариј им приреди голема гозба на своите поданици, на своите домашни и на сите големци од Мидија и Персија,
Stih2 | и на сите сатрапи, воени началници и началници на земјите кои му беа потчинети, од Индија па сѐ до Етиопија, – во сто дваесет и седум сатрапии.
Stih3 | Па јадеа, пиеја, се наситија и се разотидоа; а царот Дариј отиде во спалната своја, заспа и повторно се разбуди.
Загадочно прашање
Stih4 | Во тоа време трите млади телохранители, што го пазеа царот, си рекоа еден на друг:
Stih5 | „Секој од нас нека каже што е најсилно од сѐ? И чиј одговор ќе биде поумен од другите, нему царот Дариј ќе му даде големи подароци и голема награда,
Stih6 | и тој ќе биде облечен во пурпурна наметка, ќе пие од златни садови, ќе спие на злато, ќе се вози во кола, возена од коњи со златни узди, ќе носи на главата преврска од висон и огрлица на вратот,
Stih7 | ќе седи втор по Дариј поради својата мудрост и ќе се нарекува роднина на Дариј.”
Stih8 | И веднаш, откако го напиша секој својот одговор, го запечатија и го ставија под перницата на царот Дариј, велејќи:
Stih9 | ” Кога ќе стане царот, ќе му го дадат напишаното, и за кого ќе рече царот и тројцата персиски големци дека има најмудар одговор, нему ќе му се додели победа, како што е напишано.”
Stih10 | Еден напиша: „Од сѐ најсилно е виното.”
Stih11 | Вториот напиша: „Најсилен е царот.”
Stih12 | Третиот напиша: „Жените се најсилни, но над сѐ однесува победа вистината.”
Stih13 | И ете, кога стана царот, му го подадоа напишаното, и тој го прочита.
Stih14 | И нареди да ги повикаат сите персиски и мидиски големци, сите сатрапи, воени началници и советници,
Stih15 | па седнаа во палатата за советување, и го прочитаа пред нив напишаното.
Stih16 | Тогаш рече: „Повикајте ги тие младичи, па нека ги објаснат овие свои зборови.” Ги повикаа и тие влегоа.
Stih17 | Царот им рече: „Објаснете ни го напишаното.” – Почна првиот, кој говореше за силата на виното, и вака рече:
Одговорот на првиот телохранител
Stih18 | „О мажи, колку е силно виното! Тоа доведува до помрачување на умот на сите, што го пијат;
Stih19 | и тоа го изедначува умот на царот и на сиромавиот, на робот и слободниот, на бедниот и богатиот;
Stih20 | тоа претвора секој ум во радост и веселба, па човек заборава секаква жалост и секаков долг,
Stih21 | и сите срца ги прави богати, така што никој не мисли ни за царот, ни за сатрапот, а секого го принудува да говори за своите таланти.
Stih22 | Кога ќе се напијат, го забораваат пријателството кон пријателите и браќата, па веднаш вадат нож,
Stih23 | а кога ќе отрезнат од виното, не помнат што правеле.
Stih24 | О мажи, нели е од сѐ најсилно виното, штом тера на такви постапки?” И откако го кажа тоа, молкна.
Глава4
Одговор на вториот телохранител
Stih1 | Почна да говори вториот, што беше рекол за силата на царот. Тој рече:
Stih2 | „О мажи, нели се силни луѓето, кога владеат со земјата и морето и со сѐ што е во нив?
Stih3 | Но царот ги надминува, владее над нив и им заповеда, и во сѐ, што и да им каже, тие му се покоруваат.
Stih4 | Ако каже да се спротивстават еден против друг, тие го извршуваат тоа; ако ги испрати против непријатели, тие одат и соборуваат планини, карпи и кули,
Stih5 | и убиваат и се убивани, но не го погазуваат царскиот збор; ако победат, пак, му донесуваат на царот сѐ што ќе запленат, и сѐ друго.
Stih6 | И оние, што не одат во војна и не се борат, а ја работат земјата, по сеидбата, откако ќе ја соберат жетвата, и тие му носат на царот
Stih7 | и, принудувајќи се еден со друг, му принесуваат данок на царот.
Stih8 | Тој е само еден; ако каже да се убива – убиваат; ќе рече ли да се прости – проштеваат; ќе каже ли да се борат – се борат;
Stih9 | ќе каже ли да се опустошува – опустошуваат; ќе каже ли да се гради – градат; ќе каже ли да се исече – сечат; ќе каже ли да се насади – насадуваат;
Stih10 | и сиот народ негов и војската негова нему му се покорува.
Stih11 | Освен тоа, тој седи на трпезата, јаде, пие и спие, а тие внимаваат околу него, и никој не може да се оддалечи и да ги гледа своите работи, и не смеат да му бидат непослушни.
Stih12 | О мажи, нели е од сите работи најсилен царот, кога така му се покоруваат?” – И замолча.
Stih13 | Третиот, пак, кој беше рекол за жените и за вистината, – тој беше Зоровавел, – и почна да говори:
Одговор на Зоровавел
Stih14 | „О мажи, голем е царот, големи се и многу луѓе, и моќно е виното. Но кој господари над нив и ги владее? Нели жените?
Stih15 | Жени го родиле царот и сиот народ, кој владее со морето и земјата;
Stih16 | од нив се родени и од нив се одгледани оние, што садат лозја, од кои се прави вино;
Stih17 | тие прават облека за луѓето и снабдуваат украси за нив, и луѓето не можат без жени.
Stih18 | Ако мажите соберат злато и сребро и секакви скапоцености, и потоа видат жена леполика и убава,
Stih19 | оставаат сѐ и се спуштаат кон неа и ја гледаат со отворена уста, и сите се прилепуваат кон неа повеќе, отколку кон златото и среброто и кон секоја скапоценост.
Stih20 | Човекот го остава таткото свој, кој го воспитувал, и земјата своја и се прилепува кон жената своја,
Stih21 | кај жената своја останува до смртта и заборава и татко, и мајка, и земјата своја.
Stih22 | Од тоа треба да разберете дека жените владеат над нас. Не преземате ли тешки работи, нели се трудите и се мачите, не принесувате ли и не давате ли сѐ за жената?
Stih23 | Го зема човекот мечот свој и излегува по патиштата да граби и краде, готов е да плови по море и по реки,
Stih24 | лав сретнува и во темнина талка; но ако украде, одвлече или ограби нешто, ѝ го носи на саканата своја.
Stih25 | И човекот повеќе ја сака жената своја, отколку таткото и мајката.
Stih26 | Многумина полудувале поради жени и станувале робови преку нив.
Stih27 | Многумина загинале и пропаднале и згрешиле поради жени.
Stih28 | Зар сега нема да ми поверувате? Нели е голем царот со власта своја? Нели сите земји се плашат да се допрат до него?
Stih29 | Јас го видов него и Апама, царевата наложница, ќерката на славниот Вартак, како седи десно од царот;
Stih30 | таа ја симнуваше круната од главата на царот и си ја ставаше, а со левата рака го удираше царот по образот.
Stih31 | И покрај сето тоа царот ја гледаше со отворена уста: ако таа му се насмевне, се насмевнува и тој; а ако, пак, му се налути, тој ја милува, за да биде добар со неа.
Stih32 | О мажи, како да не бидат силни жените, кога прават така?”
Stih33 | Тогаш царот и големците се погледнаа еден со друг, а тој почна да говори за вистината, па рече:
Stih34 | „О мажи, нели се силни жените? Голема е земјата и високо е небото, и брзо е сонцето во својот од, зашто за еден ден го обиколува небесниот круг и пак се враќа на местото свое.
Stih35 | Нели е голем Оној, Кој го прави тоа? И вистината е поголема и посилна од сѐ.
Stih36 | Целата земја ја повикува вистината, и небото ја благословува, и сите работи се стресуваат и треперат пред неа. И во неа нема неправда.
Stih37 | Неправедно е виното, неправеден е царот, неправедни се жените, неправедни се и сите човечки потомци, па и сите нивни работи се такви: нема вистина во нив и тие ќе загинат во неправдата своја;
Stih38 | а виситината истрајува и останува силна засекогаш, и живее и владее од век во век.
Stih39 | Во неа нема пристрасност и поделеност: таа го прави она што е праведно, одбегнувајќи сѐ што е неправедно и лошо, и сите ги одобруваат нејзините работи.
Stih40 | Во нејзиниот суд нема ништо криво; таа е сила, и царство, и власт и величие во сите векови; благословен да е Бог на вистината!”
Stih41 | И престана да говори. И сите тогаш викнаа и рекоа: „Голема е вистината и најсилна е од сѐ.”
Stih42 | Тогаш царот му рече: „Барај што сакаш, па дури и повеќе од напишаното, и ќе ти дадам, бидејќи ти се покажа најмудар; ти ќе седиш до мене и ќе се нарекуваш мој роднина.”
Потсетување на даденото ветување
Stih43 | Тогаш тој му рече на царот: „Сети се на ветувањето што го даде во оној ден, кога го прими царството свое дека ќе го изградиш Ерусалим,
Stih44 | и ќе ги вратиш сите садови, земени од Ерусалим што Кир ги беше однел, кога даде завет за да го разурне Вавилон, и вети дека ќе ги испрати таму.
Stih45 | А ти вети да го подигнеш храмот, што го беа изгореле Едомците, кога Халдејците ја опустошија Јудеја.
Stih46 | И за истото тоа сега те молам, царе господаре, те молам, и во тоа е твојата големина: те молам да го исполниш ветувањето, кое со устата своја му го вети на Небесниот Цар дека ќе го исполниш.”
Писмото на Дариј
Stih47 | Тогаш царот Дариј стана, го бакна и напиша писмо до сите управници и обласни началници и воени началници и сатрапи – да го пуштат, а со него заедно и сите, што одат да го градат Ерусалим.
Stih48 | Исто така напиша писмо до сите месни началници во Келе-Сирија и Феникија и до оние во Ливан – да довезуваат од Ливан во Ерусалим кедрово дрво и да му помагаат да го изгради градот.
Stih49 | Напиша да бидат слободни и сите Јудејци, кои тргнуваат од царството за Јудеја, та никој од властите, – заповедник, сатрап и управител, да не оди до вратата нивна,
Stih50 | туку целата земја, со која тие владеат, да биде ослободена од данок, и Едомците да ги остават јудејските села со кои владеат;
Stih51 | исто така, за градење на храмот секоја година да се дава по дваесет таланти, додека не биде изграден;
Stih52 | и за принесување на жртвеникот секојдневни сепаленици, освен одредените седумнаесет, се даваше уште по десет таланти годишно;
Stih53 | и сите, што заминуваат од Вавилон, да имаат слобода да го градат градот, како тие, така и потомците нивни и сите свештеници, што ќе отидат.
Stih54 | Напиша исто така и за издршката и за службената облека на свештениците.
Stih55 | Напиша да им се дава издршка и на левитите до оној ден, кога ќе се заврши храмот и ќе се изгради Ерусалим;
Stih56 | и на сите, што го чуваат градот, порача да им се дава плата и храна.
Stih57 | Ги отстапи и сите садови, што Кир ги беше земал од Вавилон; и сѐ, што беше заповедал Кир да се направи, тој заповеда да се изврши и испрати во Ерусалим.
Stih58 | И кога излезе младичот, го крена лицето кон небото спроти Ерусалим, Му заблагодари на Царот Небесен и рече:
Stih59 | „Од Тебе победа, од Тебе мудрост, и Твоја е славата, и јас сум пак Твој слуга.
Stih60 | Благословен си Ти, Кој ми подари мудрост, и Ти блогодарам, Господи, Боже на татковците наши.”
Stih61 | И откако ги зеде писмата, тргна и отиде во Вавилон, и им јави на сите браќа свои.
Stih62 | И тие Му заблагодарија на Бога на татковците нивни, поради тоа што им подари слобода и одобрение
Stih63 | да одат и да го градат Ерусалим и храмот, наречен според името Негово. И ликуваа со музика и веселба седум дена.
Глава5
Враќање на плениците и нивното пребројување
Stih1 | Потоа беа избрани, за да тргнат, родоначалниците според родовите на племињата нивни, и жените нивни, и потомците нивни, и ќерките нивни, и слугите нивни, и слугинките нивни со добитокот нивни.
Stih2 | Дариј испрати со нив илјада коњаници, за да ги одведат со мир во Ерусалим, со свирки, со тимпани и труби.
Stih3 | И сите нивни браќа се радуваа, и царот им дозволи да одат заедно.
Stih4 | Еве ги имињата на мажите, што отидоа, според родовите нивни во колената по нивното старешинство:
Stih5 | свештениците, потомци на Финес, потомци Аронови; Јешуа, синот на Јоседек, син на Сераја, и Јоаким, син на Зоровавел, Салатиилов син, од Давидовиот дом, од родот на Фарес, а од Јудиното колено,
Stih6 | оној што ги кажа пред персискиот цар Дариј мудрите зборови во втората година од царувањето негово, во месецот нисан, првиот месец.
Stih7 | Ова се Јудејците, кои се вратија од преселничкото пленство, што ги пресели во Вавилон Навуходоносор, вавилонскиот цар,
Stih8 | и кои се вратија во Ерусалим и во другите места на Јудеја, секој во својот град. Тие дојдоа со Зоровавел и со Јешуа, Неемија, Зареј, Ресеј, Ененеј, Мардохеј, Веелсар, Асфарас, Реелија, Раум, Ваана – нивни началници.
Stih9 | Бројот на народот со началниците негови: потомци на Парош – две илјади сто седумдесет и двајца; потомци на Сафатија – четиристотини седумдесет и двајца;
Stih10 | потомци на Ара – седумстотини педесет и шест;
Stih11 | потомците на Пат-Моав, заедно со Јешуините и Јоавовите потомци – две илјади осумстотини и дванаесет;
Stih12 | потомците на Елам – илјада двесте педесет и четири; потомците на Зату – деветстотини седумдесет и пет; потомците на Хорве – седумстотини и пет; потомците на Вани – шестотини четириесет и осум;
Stih13 | потомците на Бевај – шестотини триесет и три; потомците на Азгад – илјада триста дваесет и двајца;
Stih14 | потомците на Адоникам – шестотини триесет и седум; потомците на Бигвај – две илјади шестотини и шест; потомците на Адин – четиристотини педесет и четири;
Stih15 | потомците на Агер, односно Езекиј – деведесет и двајца; потомците на Килан и Азета – шеесет и седум; потомците на Азару – четиристотини триесет и двајца;
Stih16 | потомците на Анија – сто и еден; потомците на Аром – триесет и двајца; потомците на Безај – триста дваесет и тројца; потомците на Ариф – сто и двајца;
Stih17 | потомците на Ваитеру – три илјади и пет; потомците на Ветломон – сто дваесет и тројца;
Stih18 | од Нетофа – педесет и пет; од Анатот – сто педесет и осум; од Ветасмот – четириесет и двајца;
Stih19 | од Киријатрим – дваесет и пет; од Кефира и Вирот – седумстотини четириесет и тројца; од Пир – седумстотини;
Stih20 | Хадијасејци и Амидијци – четиристотини дваесет и двајца; од Кирама и Гева – шестотини дваесет и еден;
Stih21 | од Макалон – сто дваесет и двајца; од Ветолија – педесет и двајца; потомци на Нифиш – сто педесет и шест;
Stih22 | потомците на Каламо и Оно – седумстотини дваесет и пет; потомците на Јерех – двесте четириесет и пет;
Stih23 | потомците на Сенаа – три илјади триста и еден.
Stih24 | Свештеници, потомци на Једаја, синот на Јешуа, заедно со потомците на Анасив – деветстотини седумдесет и двајца; потомците на Имер – илјада педесет и двајца;
Stih25 | потомците на Пашур – илјада четириесет и седум; потомците на Харим – илјада и седумнаесет.
Stih26 | Левити, потомци на Јешуа, Кадмиил, Вана и на Суда – седумдесет и четири.
Stih27 | Свештенопевци, потомци на Асаф – сто и четириесет.
Stih28 | Чувари вратари, потомци на Селум, потомци на Атер, потомци на Толман, потомци на Акув, потомци на Хатита, потомци на Шовај сѐ на сѐ сто триесет и девет.
Stih29 | Служители на храмот, потомци на Исав, потомци на Хасуфа, потомци на Таваот, потомци на Кира, потомци на Суа, потомци на Падон, потомци на Лавана, потомци на Ангава,
Stih30 | потомци на Акув, потомци на Утај, потомци на Китав, потомци на Агав, потомци на Субај, потомци на Анан, потомци на Катуа, потомци на Гедур,
Stih31 | потомци на Јаир, потомци на Дајсан, потомци на Ноеви, потомци на Хезив, потомци на Газира, потомци на Оза, потомци на Финое, потомци на Асра, потомци на Вастај, потомци на Маани, потомци на Нефисим, потомци на Акув, потомци на Хакуфа, потомци на Асур, потомци на Фараким, потомци на Васлут,
Stih32 | потомци на Мехида, потомци на Кута, потомци на Хареа, потомци на Варнос, потомци на Серар, потомци на Темах, потомци на Незија, потомци на Хатип,
Stih33 | потомци на слугите Соломонови, потомци на Асафиот, потомци на Перуда, потомци на Јаала, потомци на Лозон, потомци на Издаил, потомци на Сафатија,
Stih34 | потомци на Агија, потомци на Похерет-Хацеваим, потомци на Саротија, потомци на Масија, потомци на Гас, потомци на Адус, потомци на Суба, потомци на Афера, потомци на Варотис, потомци на Шафат, потомци на Алон;
Stih35 | сите свештенослужители на храмот и потомците на Соломоновите слуги – триста седумдесет и двајца.
Stih36 | А ова се тие што дојдоа од Тел-Мелах и Телерс под водство на Херув, Адан и Имер, – 
Stih37 | иако не може да се докаже од потомците на Дала, синот на Товија, и потомците на Некода – шестотини и педесет и двајца.
Stih38 | Имаше и свештеници, што вршеа свештена служба, но во списокот не можеше да се најдат: Потомците на Овија, потомците на Хакоц, потомците на Јаду, кој беше женет за Агија, ќерка на Варзилај, та се нарекуваше со негово име.
Stih39 | А бидејќи родословната книга нивна, кога се побара, не се најде во описот, тие беа исклучени од свештенството.
Stih40 | Тогаш им рече Неемија и Атарија, да не учествуваат во светињите, додека не се издигне свештеник, облечен со урим и тумим.
Stih41 | И сите Израилци од дванаесет години и нагоре, без слугите и слугинките, беа четириесет и две илјади триста и шеесет; нивни слуги и слугинки – седум илјади триста четириесет и седум; певци и псалмопевци – двесте четириесет и пет.
Stih42 | Камили – четиристотини четириесет и пет, коњи – седум илјади триесет и шест, маски – двесте четириесет и пет, работен добиток – пет илјади петстотини дваесет и пет.
Stih43 | Некои од родоначалниците, кога дојдоа пред Божјиот храм во Ерусалим, дадоа завет дека ќе подигнат дом на местото негово според своите сили
Stih44 | и дека ќе внесат во храмовата ризница за градбата илјада мини злато, пет илјади мини сребро и сто свештенички одежди.
Stih45 | И се населија свештениците и левитите и некои од народот во Ерусалим и областите негови, а свештенопевците и чуварите на храмовите порти и сиот Израил – по своите села.
Stih46 | А кога настана седмиот месец, и синовите Израилеви веќе беа сите по имотите свои, се собраа еднодушно сите на плоштадот пред првата порта на исток.
Stih47 | Тогаш стана Јешуа, синот на Јоседек, и неговите браќа по свештенство, и Зоровавел, синот на Салатиил, и браќата негови, и изградија жртвеник на Бога Израилев,
Stih48 | за да принесуваат на него сепаленици, како што е заповедано во книгата на Мојсеј, Божјиот човек.
Stih49 | Ним им се придружија и од другите народи, што ги имаше во онаа земја, и изградија жртвеник на свое место, зашто беа во непријателство со нив, и ги надвладуваа сите народи, што ги имаше во таа земја. Тие своевремено принесуваа жртви и сепаленици на Господ, наутро и навечер.
Stih50 | И го празнуваа празникот Сеници како што заповеда законот, принесувајќи посебни жртви секој ден, како што требаше,
Stih51 | и потоа, – вообичаени приноси и жртви во саботите, и на млада месечина и на сите свети празници.
Stih52 | И сите, што Му беа дале на Бога завет од новомесечието на седмиот месец почнаа да Му принесуваат на Бога жртви, макар што храмот уште не беше дограден.
Stih53 | И им даваа пари на каменоресците и дрводелците, и пиење и храна, и коли на Сидонците и Тирчаните, за да превезуваат од Ливан кедрово дрво, што го поставуваа на салови во пристаништето Јопа, според заповедта, што ним писмено им ја даде персискиот цар Кир.
Stih54 | А на втората година, во вториот месец, по нивното пристигање кај Божјиот храм во Ерусалим, Зоровавел, синот на Салатиил, и Јешуа, синот на Јоседек, и браќата нивни, и свештеници и левити и сите, што беа дошле од пленство во Ерусалим,
Stih55 | ја поставија основата на Божјиот храм во новомесечието на вториот месец, во втората година по пристигнувањето нивно во Јудеја и Ерусалим,
Stih56 | и поставија дваесетгодишни левити за службите Господови. И стана Јешуа, синовите негови и браќата негови, и братот Кадмиил, и синовите на Јешуа Емадабун, и синовите на Јода, синот на Илијадун, со синовите и браќата, – сите левити, еднодушно да ја поттикнуваат работата околу градењето на Господовиот дом. И градителите го изградија храмот на Господ.
Stih57 | Тогаш застанаа свештениците облечени во свештени одежди со свирки и со труби, и левитите, синови Асафови, со кимвали, благословувајќи Го Господа и прославувајќи Го според уредбата на Давид, царот израилски,
Stih58 | и пееја химни, благодарејќи Му на Господ, зашто Неговата благост и слава се вечни над сиот Израил.
Stih59 | И сиот народ трубеше и викаше со силен глас, фалејќи Го Господа, зашто домот Господов се обновил.
Stih60 | А постарите свештеници, левитите и родоначалниците што го беа виделе поранешниот храм, дојдоа сега при градењето со плачење и голем восклик,
Stih61 | мнозина пак со труби и со силни радосни извици,
Stih62 | така што народот не ги слушаше трубите поради викањето на луѓето, зашто толпата ги надгласуваше трубите, па се слушаше надалеку.
Stih63 | Слушнаа непријателите на Јудиното и Венијаминовото племе и дојдоа да дознаат, што значи тој трубен звук.
Stih64 | И дознаа дека вратените од пленство Му градат храм на Господ, Бог Израилев.
Stih65 | И дојдоа кај Зоровавел, кај Јешуа и кај родоначалниците и им рекоа: „Ќе градиме и ние со вас;
Stih66 | зашто и ние како вас Го слушаме вашиот Господ и Му принесуваме жртви од дните на асирскиот цар Есархадон, кој нѐ пресели овде.”
Stih67 | Тогаш Зоровавел, Јешуа и началниците на Израилевите племиња им рекоа: „Со вас нема да Го градиме домот на Господ, нашиот Бог;
Stih68 | ние сами ќе Му го градиме на Господ, Бог Израилев, според она како што ни заповеда Кир, царот персиски.”
Stih69 | Тогаш народите на таа земја, силно ги притиснаа оние што живееја во Јудеја, прекинувајќи го дотурот на граѓа, им пречеа на градењето,
Stih70 | и со разни сплетки, заведувајќи го народот, поттикнуваа на бунтови, попречуваа да се доврши градбата за сето време, додека беше жив царот Кир,
Stih71 | и ја запреа градбата за две години, додека стана цар Дариј.
Глава6
Пророците Агеј и Захарија му помагаат на Зоровавел
Stih1 | Во втората година од царувањето на Дариј, пророците Агеј и Захарија, синот на Идо, им пророкуваа на Јудејците, што беа во Јудеја и Ерусалим, од името на Господ, Бог Израилев.
Stih2 | Тогаш Зоровавел, синот на Салатиил, и Јешуа, синот на Јоседек, почнаа да го градат Господовиот дом во Ерусалим, во присуство на Господовите пророци, кои им помагаа.
Stih3 | Во тоа време дојдоа кај нив Сисиниј, војводата на Сирија и Феникија, и Сатравузан и другарите нивни, та им рекоа:
Stih4 | „Со чија дозвола вие го градите овој дом и овој покрив и ги довршувате сите други работи? И кои се градителите, што ги довршуваат?
Stih5 | Но Јудејските старешини добија милост од Господ, Кој се смилува над оние кои беа од пленството,
Stih6 | и не им забранија да градат, додека не му јават за нив на Дариј, и додека да добијат одговор.
Писмото од Сисиниј до Дариј
Stih7 | Еве препис од писмото, што го напиша Сисиниј и што му го испрати на Дариј: „Сисиниј, војводата на Сирија, Феникија и Сатравузан и другарите, началници во Сирија и Феникија, до царот Дариј – поздрав.
Stih8 | Да му биде сѐ познато на нашиот цар – господар дека кога дојдовме во Јудејската област и влеговме во градот Ерусалим, ги најдовме таму вратените од пленство јудејски старешини, кои Му градат нов голем дом на Господ од скапи делкани камења, ставајќи во ѕидовите и дрво;
Stih9 | тие работи ги вршат од сѐ срце, и работата напредува успешно во рацете нивни и се довршува со голем сјај и со голема грижливост.
Stih10 | Тогаш ги прашавме тие старешини, велејќи: „По чија заповед го градите овој дом и ги правите овие работи?„
Stih11 | За да ти јавиме и да ти напишеме за нивните началници, ние ги прашавме и побаравме од нив список на имињата на водачите нивни.
Stih12 | А тие ни одговорија: „Ние сме слуги на Господ, Кој го создал небото и земјата.
Stih13 | Овој дом многу години пред тоа бил граден од голем и силен цар израилски, и бил завршен.
Stih14 | Но бидејќи татковците наши Го разгневиле со гревовите свои Господ Израилев, Кој е на небото, Тој ги предаде во рацете на царот Навуходоносор од Вавилон, цар на Халдејците.
Stih15 | Тие го разрушиле и го изгореле овој дом, а народот го одвеле во пленство во Вавилон.
Stih16 | Но во првата година по зацарувањето на Кир над Вавилонската земја, царот Кир заповеда да се изгради овој дом.
Stih17 | И свештените садови, златни и сребрени, што Навуходоносор ги беше изнел од ерусалимскиот храм и ги поставил во своето светилиште, царот Кир пак ги земал од светилиштето вавилонско и му ги предал на кнезот Зоровавел и Сасавасар.
Stih18 | Ним им било заповедано да ги однесат сите тие садови и да ги постават во ерусалимскиот храм и да изградат храм Господов на местото негово.
Stih19 | Тогаш Сасавасар дошол и поставил темели на Господовиот храм во Ерусалим, и оттогаш досега се гради и не е довршен.”
Stih20 | Затоа, царе, ако дозволиш, нека побараат во архивите на царот Кир,
Stih21 | и ако се најде дека градењето на Господовиот дом во Ерусалим се вршело по согласност на царот Кир, и ако му е по волја на нашиот цар-господар, нека нѐ извести нас за тоа.”
Указот на Дариј
Stih22 | Тогаш царот Дариј заповеда да бараат по летописните книги вавилонски, и најдоа во Екбатана, тврдина во Мидиската област, еден свиток во кој беше запишано:
Stih23 | Во првата година на Кировото царување, цар Кир заповеда да се изгради домот Господов во Ерусалим, каде што принесуваат жртви на оган, што не се гасне.
Stih24 | Висината на храмот – шеесет лакти, широчината – шеесет лакти, со три згради од делкан камен и со една од домашно дрво, а трошоците да паднат на домот на цар Кир;
Stih25 | и свештените садови на Господовиот дом, златни и сребрени, што Навуходоносор ги изнел од ерусалимскиот дом и ги пренел во Вавилон, да се вратат во ерусалимскиот дом, за да се постават таму, каде што биле.
Stih26 | Му заповеда исто така на Сисиниј, војводата на Сирија и Феникија, и на Сатравузан и другарите негови и на началниците што се поставени во Сирија и Феникија, да се држат настрана од тоа место и да ги остават Господовиот слуга Зоровавел, кнез јудејски, и старешините јудејски да го градат овој Господов дом на местото негово.
Stih27 | Јас заповедав да се изѕида совршено и да се настојува, на вратените од пленство Јудејци да им се укажува помош, додека конечно не се заврши домот Господов,
Stih28 | и од даноците на Келе-Сирија и Феникија да им се дава редовно на тие луѓе, преку кнезот Зоровавел, за жртви на Господ, за телци, овни и јагниња.
Stih29 | Исто така постојано секоја година без приговор да се дава пченица, сол, вино и масло, колку што ќе одредат свештениците, што се во Ерусалим, да се троши секој ден;
Stih30 | за да Му принесуваат на Севишниот Бог жртви за царот и децата негови и да се молат за животот нивни.
Stih31 | Притоа да се разгласи дека, ако некој престапи или наруши нешто од напишаното, да се земе дрво од негова сопственост, и да биде обесен на него, а имотот негов да му припадне на царот.
Stih32 | За тоа Господ, Чие име се повикува таму, да го погуби секој цар и народ, што ќе подаде рака да се попречи или да му се направи некакво зло на тој Господов дом во Ерусалим.
Stih33 | Јас, цар Дариј, наредив да биде токму така.”
Глава7
Завршување на изградбата храмот и негово осветување
Stih1 | Тогаш Сисиниј војводата на Келе-Сирија и на Феникија, и Сатравузан и другарите нивни, следејќи го заповеданото од царот Дариј,
Stih2 | го надгледуваа изведувањето на светото дело со голема внимателност, помагајќи им на старешините и на свештеноначалниците јудејски.
Stih3 | И светото дело напредуваше успешно, додека пророкуваа пророците Агеј и Захарија.
Stih4 | И завршија сѐ по заповедта на Господ, Бог Израилев, и по волјата на персиските цареви Кир, Дариј и Артаксеркс.
Stih5 | Се заврши светиот дом на дваесет и третиот ден на месецот Адар, во шестата година на царот Дариј.
Stih6 | И синовите Израилеви, свештениците, левитите, и другите, кои подоцна се вратија од пленство, и им се придружија, постапија според она што беше напишано во Мојсеевата книга.
Stih7 | И принесоа жртва за осветување на храмот Господов сто вола, двесте овни, четиристотини јагниња,
Stih8 | дванаесет козли за гревовите на сиот Израил, според бројот на дванаесетте племиња Израилеви.
Stih9 | А свештениците и левитите стоеја облечени во одежди според родовите за службата на Господ, Бог Израилев, согласно со Мојсеевата книга, а чуварите на вратите на секоја врата.
Празнување на Пасха и Бесквасници
Stih10 | И потомците Израилеви кои се вратија од пленство направија Пасха, во четиринаесеттиот ден на првиот месец, откако се осветија заедно свештениците и левитите.
Stih11 | А и сите синови од пленството, бидејќи беа осветени: сите левити се очистија заедно.
Stih12 | Па заклаа пасхални јагниња за сите синови од пленството, за браќата свои, свештеници, и за себеси.
Stih13 | И јадеа синовите Израилеви, вратени од пленство, сите што се одделија од гнасотиите на народите од онаа земја и Го побараа Господа.
Stih14 | И Го празнуваа празникот Бесквасници седум дена, радувајќи се пред Господ,
Stih15 | затоа што Тој го сврте кон нив срцето на асирскиот цар, за да ги поткрепи рацете нивни за службите на Господ, Бог Израилев.
Глава8
Доаѓањето на Ездра во Ерусалим
Stih1 | По тие настани, во царувањето на персискиот цар Артаксеркс, дојде Ездра, син на Сераја, син на Азарија, син на Хелкија, син на Селум,
Stih2 | син на Садок, син на Ахитув, син на Амарија, син на Озиј, син на Буки, син на Авишуа, син на Финеа, син на Елеазар, син на Арон првосвештеникот.
Stih3 | Тој Ездра дојде од Вавилон како учен и опитен во законот Мојсеев, даден од Господ, Бог Израилев,
Stih4 | и царот му направи чест, така што тој се здоби со благонаклоност кај него за сите свои молби.
Stih5 | Со него дојдоа во Ерусалим и некои од синовите Израилеви, од свештениците и левитите, свештенопевците и чуварите на вратите и служителите при храмот,
Stih6 | на седмата година од царувањето на Артаксеркс, во петтиот месец на истата седма година од царувањето; зашто, откако излегоа од Вавилон за време на новомесечието од првиот месец, тие стигнаа во Ерусалим, за време на новомесечието од петтиот месец, по успешното патување што Господ им го даде.
Stih7 | А Ездра поседуваше големо знаење, така што ништо не пропушти од законот Господов и од заповедите, та да го научи сиот Израил на сите уредби и судови.
Царскиот указ на Артаксеркс
Stih8 | Дојде и следнава писмена заповед, дадена од царот Артаксеркс на Ездра, свештеник и толкувач на Господовиот закон:
Stih9 | „Царот Артаксеркс до Ездра, свештеник и толкувач на Господовиот закон, поздрав.
Stih10 | Согласно со мојата милосрдна одлука, дадов наредба, според која оние што се во нашето царство од јудејскиот народ и свештениците и левитите и кои доброволно сакаат, можат да одат заедно со тебе во Ерусалим.
Stih11 | Сите оние што имаат желба, нека се соберат и одат, зашто така одлучив јас и моите седум најблиски советници;
Stih12 | нека видат, што се прави во Јудеја и Ерусалим согласно со законот Господов,
Stih13 | и да Му однесат во Ерусалим дарови на Господ Израилев, што ги ветив јас и моите блиски, и секакво злато и сребро, што се наоѓа во земјата Вавилонска, за Господ во Ерусалим, заедно со даденото од народот за храмот на нивниот Господ Бог, Кој е во Ерусалим,
Stih14 | и заедно со златото и среброто – за волови, овни, јагниња и за друго, што се однесува на тоа,
Stih15 | за да се принесуваат жртви на Господ врз жртвеникот на нивниот Господ Бог во Ерусалим.
Stih16 | И сѐ, што мислиш со браќата свои да направиш со тоа злато и сребро, направи го според волјата на твојот Бог.
Stih17 | И свештените садови Господови, што ти се дадени тебе за употреба во храмот на твојот Бог во Ерусалим, постави ги пред Господ, твојот Бог.
Stih18 | И друго, што ти е потребно за храмот на твојот Бог, давај од царската ризница.
Stih19 | И ете, јас, цар Артаксеркс, заповедав на ризничарите во Сирија и Феникија, сѐ, што посака Ездра, свештеникот и читач на законот на Бога Севишниот, редовно да му се даваат – до сто таланти сребро;
Stih20 | исто така и пченица до сто кори и вино – до сто мери.
Stih21 | И сѐ друго по законот Божји грижливо да Му се принесува на Бога Севишниот, за да не падне гнев на царството, на царот и на синовите негови.
Stih22 | И уште ви велам, да не се зема никаков данок или друга давачка од свештеници и левити, свештенопевци и чуварите на вратите, служители на храмот и писарите на тој храм, и никој да нема власт да им наложува нешто.
Stih23 | А ти, Ездра, со мудроста Божја, постави ги за судии и за судители по цела Сирија и Феникија, оние што го знаат законот на твојот Бог, а кои не знаат, поучувај ги;
Stih24 | и сите оние, што го газат законот на твојот Бог, или царскиот закон, бездруго нека бидат казнети – било со смрт, или со телесна казна, било со парична глоба, или со прогонување.”
Stih25 | Тогаш учениот Ездра рече: „Благословен да е Господ, Бог на моите татковци, Кој ги стави овие мисли во срцето на царот да го прослави домот негов во Ерусалим.
Stih26 | и Кој ми искажа почит пред царот и пред советниците и пред сите негови блиски и големци,
Stih27 | така што јас се охрабрив со помошта на Господ, мојот Бог, и ги собрав мажите израилски, за да тргнат со мене.
Список на вратените од пленство
Stih28 | А ова се началниците според родовите нивни и по старешинство, што тргнаа со мене од Вавилон за време на царувањето на цар Артаксеркс:
Stih29 | од потомците на Финеас – Гершом; од потомците на Итамар – Гамил; од потомците на Давид – Хагуш, синот на Шеканија;
Stih30 | од потомците на Парош – Захарија, и од него се запишаа сто и педесет мажи;
Stih31 | од потомците на Панат-Моав – Елиаонија, синот на Зерахија, и со него двесте души.
Stih32 | Од потомците на Затуј – Сехенија, синот на Јахазиел, и со него триста души; од потомците на Адин – Овед, синот на Јонатан, и со него двесте и педесет души;
Stih33 | од потомците на Елам – Јешаија, синот на Готолија, и со него седумдесет души;
Stih34 | од потомците на Шафат – Зераја, синот на Михаил, и со него седумдесет души;
Stih35 | од потомците на Јоав – Авдија, синот на Исиил, и со него двесте и дванаесет души;
Stih36 | од потомците на Вани – Шеломит, синот на Јосифија, и со него сто и шеесет души;
Stih37 | од потомците на Бевај – Захарија, син на Бевај, и со него дваесет и осум души;
Stih38 | од потомците на Азгад – Јоанан, синот на Акатан, и со него сто и десет души;
Stih39 | од потомците на Адоникам тргнаа последни од нив; еве ги имињата нивни: Елифелет, Јеуил, и Шемаја, и со нив седумдесет души.
Stih40 | од потомците на Бигвај – Утај, синот на Исталкур, и со него седумдесет души.
Свештеници и левити за служење во храмот
Stih41 | Ги собрав кај реката, наречена Тера, каде што останавме три дена, и јас ги прегледав.
Stih42 | И откако не најдов таму ниеден потомок од свештениците и левитите,
Stih43 | испратив до Елеазар, Идуил, Маасмас, Елнатан, Мамеја, Шемаја, Јарив, Натан, Елнатан, Захарија и Мешулам, кои беа водачи и учени луѓе,
Stih44 | и им реков да одат кај Идо, кој беше водич до местото,
Stih45 | и им заповедав да му кажат на Додеј и на браќата негови и на оние, што беа на местото кај ризницата, да ни испратат свештеници за домот на Господ, нашиот Бог.
Stih46 | И тие ни доведоа, со моќната рака на Господ, нашиот Бог, учени мажи од потомците на Мали – син на Левиј, син Израилев, односно Асевевија и синовите негови и браќата негови – вкупно осумнаесет мажи;
Stih47 | Хашавија и Анун и неговиот брат Јешаја од потомците на Ананија, и синовите нивни – дваесет души;
Stih48 | и од служителите на храмот, коишто ги беше дал Давид и началниците да им служат на левитите – двесте и дваесет служители, а сите нивни имиња се забележани на список.
Stih49 | Таму за младите објавив пост пред Господ, Нашиот Бог,
Stih50 | за да измолиме од Бога успешен пат за нас и за нашите сопатници, за децата наши и за добитокот.
Stih51 | Сепак ми беше срам да барам од царот пешаци и коњаници и водачи за поголема безбедност од нивните непријатели;
Stih52 | бидејќи му бевме рекле на царот дека силата на нашиот Господ ќе биде со оние, што Го бараат за секој добронамерен успех.
Stih53 | И така, ние пак Му се помоливме на Господ, нашиот Бог, и за сето тоа, и добивме од Него голема милост.
Stih54 | Тогаш одделив од родоначалниците и свештениците дванаесет мажи, Шеревија и Хашавија, и со нив уште десет мажи од нивните браќа.
Подароци за храмот
Stih55 | И го измерив пред нив среброто и златото и свештените садови од домот на нашиот Господ, што ги подари царот и советниците негови и големците и сите Израилци.
Stih56 | Го измерив и им предадов сребро шестотини и педесет таланти, и садови сребрени – сто таланти, и злато – сто таланти, садови златни – дваесет, садови бакарни, од првокласен бакар, блескави како злато – дванаесет.
Stih57 | И им реков: „И вие сте свети пред Господ, и овие садови се свети, како и златото и среброто, дадено по завет на Господ, Бог на татковците наши.
Stih58 | Одржувајте ги и чувајте ги, додека да ги предадете на постарите свештеници и левитите и родоначалниците израилски во Ерусалим, во ризницата од домот на нашиот Бог.
Stih59 | Свештениците и левитите го примија среброто, златото и садовите за Ерусалим и ги внесоа во храмот Господов.
Stih60 | Тргнавме од брегот на реката Тера во дванаесеттиот ден на првиот месец, и одевме за Ерусалим под заштита на моќната рака на Господ. Тој нѐ чуваше и штитеше од секаков непријател, откако тргнавме, и сѐ додека стигнавме во Ерусалим.
Stih61 | Тука, откако изминаа три дни, на четвртиот ден измереното сребро и злато беше предадено во домот на нашиот Господ на свештеникот Мелемот, синот на Уриј.
Stih62 | Со него беше Елеазар, синот на Финес; со него беа исто така Јозавад, синот на Јешуа, и Моет, синот на Савони, левити; предадоа сѐ под број и мерка; целата мерка во истото време им беше запишана.
Stih63 | Тогаш дојдените од пленство Му принесоа жртва на Бог Израилев, дванаесет вола за сите Израилци, деведесет и шест овни, седумдесет и две јагниња, и како жртва благодарница дванаесет јариња: сето тоа беше наменето за жртва на Господ;
Stih64 | и им ги предадовме царските заповеди на управителите и началниците на Келе-Сирија и Феникија, и тие му оддадоа почит на народот и храмот Господов.
Stih65 | Кога заврши тоа, дојдоа кај мене началниците и рекоа:
Stih66 | „Народот израилски и началниците, и левитите не се држеа настрана од туѓинските народи на таа земја и од нивните нечистотии, од Хананците, Хетитите, Перизијците, Јевусејците, Моавците, Египќаните и Едомците;
Stih67 | зашто стапија во сопружништво со ќерките нивни, та светото семе го смешаа со другоплемени народи на таа земја; водачите нивни и големците станаа соучесници во тоа беззаконие од самиот почеток.
Скрбта и молитвата на Ездра
Stih68 | Штом го чув тоа, ја раскинав облеката своја и свештените одежди и ги кубев косите свои на главата и брадата, и седев загрижен и натажен.
Stih69 | И додека тагував поради тоа беззаконие, се собраа кај мене сите, што беа поттикнати од словото на Господ, Бог Израилев, и јас седев нажален до принесувањето на вечерната жртва.
Stih70 | Тогаш станав од моето место и со раскината облека и раскинати свештени одежди паднав на колена, и подадов раце кон Господ и реков:
Stih71 | „Господи, се срамувам и се гнасам пред лицето Твое,
Stih72 | зашто гревовите наши се издигнаа повисоко од нашите глави, и безумствата наши стигнаа до небото;
Stih73 | уште од времињата на татковците наши и до денес ние сме во голем грев;
Stih74 | и за гревовите наши и на татковците наши, ние со браќата свои, царевите свои и свештениците свои бевме фрлени под мечот на цареви од други земји, во пленство и грабеж со понижување сѐ до денес.
Stih75 | Но сега каква голема милост ни направи Ти, Господи Боже, кога ни остави корен и име на местото каде што е Твојата светиња,
Stih76 | кога ни откри светлина во домот на Господ, нашиот Бог, кога ни даде прехрана во текот на нашето робување! И додека бевме во ропство, Господ, нашиот Бог, не нѐ заборави,
Stih77 | туку нѐ постави во благонаклоност кај персиските цареви, за да ни дадат прехрана
Stih78 | и да го прослават храмот на нашиот Господ, та да биде подигнат опустошениот Сион и нам да ни биде дадена поткрепа во Јудеја и Ерусалим.
Stih79 | А сега, што да кажеме, Господи, кога го имаме сето тоа? Ние ги погазивме Твоите заповеди, што ни ги даде преку раката на Твоите слуги – пророците, велејќи:
Stih80 | „Земјата во која одите, за да ја наследите, е осквернета од гнасотиите на другоплемениците во таа земја, и тие ја наполнија со нечистотиите свои.”
Stih81 | Затоа не ги давајте ќерките свои за синовите нивни, и не земајте ги нивните ќерки за синовите свои,
Stih82 | и не барајте мир со нив за сето време, за да можете да се зацврстите и да ги вкусите благата на таа земја и да ја оставите во наследство на децата свои довека.
Stih83 | И тоа што ни се случило станало поради нашите лоши работи и поради нашите големи гревови. Ти, Господи, ги олесни гревовите наши
Stih84 | и ни даде таков корен; но ние одново почнавме да го газиме Твојот закон, смешувајќи се со нечистотиите на народите во таа земја.
Stih85 | Дали ни се налути така, што си сакал да нѐ погубиш и да не оставиш ни корен, ни семе, ни име наше?
Stih86 | Ти си справедлив, Господи Боже Израилев, зашто ние останавме корен и до денес!
Stih87 | Но, ете, ние сме сега пред Тебе со беззаконијата свои, а со нив не би требало да стоиме пред Тебе.”
Ветување за очистување
Stih88 | Додека Ездра се молеше, исповедуваше и плачеше, испружен на земјата пред храмот, се собра околу него од Ерусалим многу народ: мажи, жени и деца, и настана голем плач меѓу народот.
Stih89 | Тогаш извика Шеканија, синот на Исиил, синот Јоилев, Израилец, и рече:„Ездра, ние згрешивме пред Господ: зедовме другоплемени жени од народите на оваа земја; и ете, сега е тука сиот Израил;
Stih90 | да се заколнеме пред Господ дека ќе ги отфрлиме од нас другоплемените жени со децата нивни, според она како што ти е угодно тебе и на сите оние што му се покоруваат на Господовиот закон.
Stih91 | Стани и изврши го тоа, зашто тоа е твоја работа, и ние со тебе ќе имаме сила да го издржиме тоа.”
Stih92 | Тогаш Ездра стана и ги заколна постарите свештеници и левитите на сиот Израил дека ќе постапат така; и тие се заколнаа.
Глава9
Совети за очистување на народот
Stih1 | Стана Ездра од дворот на храмот, и отиде во живеалиштето на Јоанан, синот на Елијашив,
Stih2 | и, откако остана таму, не јадеше леб и не пиеше вода, бидејќи тагуваше поради големите беззаконија на народот.
Stih3 | Тогаш беше разгласено по цела Јудеја и Ерусалим до сите оние што се вратија од пленство, да се соберат во Ерусалим;
Stih4 | а сите оние, што не ќе се јават за два или три дена, со одлука на старешините – претседатели, ќе им биде одземен имотот, и тие самите ќе бидат исклучени од заедницата на поранешните пленици.
Stih5 | И во рок од три дена се собраа во Ерусалим сите, што беа од племето на Јуда и Венијамин: тоа беше во деветиот месец, на дваесеттиот ден од тој месец.
Stih6 | Сиот народ седеше во дворот на храмот, треперејќи од настанатата зима.
Stih7 | Ездра стана и им рече: „Ете извршивте беззаконие и живеете со жени туѓинки, додавајќи уште гревови на Израил.
Stih8 | Затоа воздајте сега исповед и слава кон Господ, Бог на татковците наши,
Stih9 | извршете ја волјата Негова и одделете се од народите на таа земја и од другоплеменските жени!„
Stih10 | Тогаш целото множество извика и рече со висок глас: „Како што рече, така и ќе направиме.
Stih11 | Но множеството е големо, а времето е зимно, и ние не сме во можност да стоиме на отворено небо; а таа работа за нас не е за еден ден, ниту за два дена, зашто многу сме згрешиле во тоа;
Stih12 | затоа нека бидат поставени началници над множеството, и сите од нашите села, што имаат другоплеменски жени, да доаѓаат своевремено кај нив
Stih13 | со старешините и судиите на секое место, додека не се одврати од нас Божјиот гнев поради таа работа.”
Stih14 | Тоа задолжение го зедоа Јонатан, синот на Асаил, и Језија, синот на Тиква, а левитите Мешулам и Шабетај им помагаа.
Stih15 | И вратените од пленство постапија според сето тоа.
Stih16 | Свештеникот Ездра си избра главни родоначалници, сите по име, и тие се собраа на новомесечието на десеттиот месец, за да ја испитаат работата.
Stih17 | Испитувањето на мажите, што држеа жени од други племиња, се заврши во новомесечието на првиот месец.
Незаконскиот бракови на некои свештеници и левити
Stih18 | Меѓу свештениците кои беа доведени, се откри дека имале жени од други племиња:
Stih19 | од потомците на Јешуа, синот на Јоседек, и од браќата негови – Масеја, Елеазар, Јарив и Јодан,
Stih20 | Тие дадоа рака дека ќе ги напуштат жените свои, и дека ќе принесат овни за смилостивување поради гревот свој.
Stih21 | Од потомците Имерови: Ананиј, Зевадија, Маасеја; Шемаја, Исиил и Азарија.
Stih22 | Од потомците на Пашур – Елиоенај, Маасеја, Јишмаел, Натанаил, Окидил и Салта.
Stih23 | А од левитите – Јозавад, Шимеј, Келаја, кој беше Калита, Петихија, Јуда и Јона.
Stih24 | Од пејачите на храмот: Елијашив и Закур.
Stih25 | Од чуварите на вратите – Селум и Телем.
Stih26 | Од Израил, од потомците на Парош – Рамија, Изија, Малхија, Мијамин, Асевија и Ванеја.
Stih27 | Од потомците Еламови: Матанија, Захарија, Језриил, Авди, Јеремот и Елија.
Stih28 | Од потомците Замотови: Елијада, Елијашив, Отонија, Јеремот, Зават и Зердаја.
Stih29 | Од потомците на Бевај: Јоанан, Ананија, Завај и Ематис.
Stih30 | Од потомците на Мани: Олам, Мамух, Јадаја, Јашув, Шеал и Јеремот.
Stih31 | Од потомците на Ади: Натиј, Мосија, Лакун, Наид, Матанија, Сестел, Валну и Манасија.
Stih32 | Од потомците на Анан: Елиона, Асаја, Мелхија, Себаја и Симон Шосамеј.
Stih33 | Од потомците на Хашум: Матенај, Матата, Завад, Елифелет, Манасиј и Шимеј.
Stih34 | Од потомците на Вани: Еремија, Момдиј, Маир, Јоил, Мамдај, Вереја, Ванита, Каравасион, Мамнитанем, Елијашив, Бинци, Елијалиј, Шимеј, Шелемија, Нетанија. Од потомците на Езор: Шашај, Азарил, Азаил, Самат, Замри, Јосиф.
Stih35 | Од потомците на Нула: Мазитија, Завад, Идо, Јоил и Ванеја.
Stih36 | Сите тие беа оженети со жени од други племиња и ги напуштија заедно со децата.
Ездра го чита законот пред народот
Stih37 | И во новомесечието на седмиот месец свештениците и левитите и Израилците, кои беа во Ерусалим и во неговата околина, и синовите Израилеви се населија по местата свои.
Stih38 | И се собра на едно место сиот народ на плоштадот пред источната врата на храмот,
Stih39 | и му рекоа на Ездра, свештеник и толкувач, да го донесе Мојсеевиот закон, даден од Господ, Бог Израилев.
Stih40 | И првосвештеникот Ездра го изнесе Законот пред сиот народ, мажи и жени, и пред сите свештеници, за да го чујат Законот во новомесечието на седмиот месец,
Stih41 | и тој им читаше на плоштадот пред вратите на храмот од утрината до пладне, пред мажите и жените и сиот народ го слушаше Законот.
Stih42 | Свештеникот и толкувачот Ездра застана на подготвеното дрвено повисоко место;
Stih43 | и покрај него стоеја оддесно: Мататија, Шема, Ананија, Азарија, Уриј, Езекија и Ваалсам;
Stih44 | а од лево: Педаја, Мишаел, Малхија, Лотасув, Наварија и Захарија.
Stih45 | Тогаш Ездра ја зеде Книгата на законот пред народот, седна свечено пред сите,
Stih46 | и додека го објаснуваше Законот, сите стоеја; и Ездра Го благослови Господа, Севишниот Бог, Бог на небесните сили, Седржителот.
Stih47 | И сиот народ возгласи: „Амин!” И, откако ги кренаа угоре рацете, сите паднаа ничкум и Му се поклонија на Господ.
Stih48 | И левитите Јешуа, Аниут, Шеревија, Јадин, Јакув, Шабетај, Ходија, Мајана, Калита, Азарија, Јозавад, Ханан и Пелаја; исто така поучуваа во Законот Господов и го читаа пред народот Законот Господов, објаснувајќи го притоа прочитаното.
Stih49 | Тогаш Атарат му кажа на Ездра, првосвештеник и толкувач, и на левитите, кои го поучуваа народот, и на сите:
Stih50 | „Овој ден е свет пред Господ – и сите плачеа, кога го слушаа Законот – 
Stih51 | одете и јадете масно и пијте слатко и испратете им милостина на оние, што немаат,
Stih52 | зашто овој ден е свет пред Господ; и за тоа не тагувајте, зашто Господ ќе ве прослави.”
Stih53 | Исто така и левитите му говореа на сиот народ и му рекоа: „Овој ден е свет, не тагувајте!”
Stih54 | Тогаш сите отидоа да јадат и да пијат, да се веселат, и да даваат милостина на сиромаси; и се веселеа многу;
Stih55 | зашто беа восхитени од зборовите, со кои ги поучуваа на собирот.
