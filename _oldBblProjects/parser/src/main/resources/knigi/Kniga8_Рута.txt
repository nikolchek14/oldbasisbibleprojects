РУТА
***Рута | Рута***

Вовед
Книгата Рута со својата содржина нѐ враќа во времето кога судиите управуваа со народот на Израил. Составена многу подоцна, иако е мошне тешко прецизно да се определи кога таа точно настанала.
Основната цел на ова дело е да се покаже како една жена туѓинка влегла меѓу Божјиот народ. Главниот акцент е ставен на примерот на приврзаноста на Моавката Рута кон семејството на нејзиниот маж, но и кон Бог Израилев и начинот на кој Бог ја наградува таа приврзаност. Неволјата во која запаѓаат двете жени, Рута и нејзината свекрва Ноемина, постепено се претвора во благосостојба. Делото е напишано со многу свежина и претставува трогателен пример за искрената приврзаност меѓу луѓето, од една страна, и постојаноста во верата кон Бога, од друга.
Раѓањето на синот на Рута е кулминациска точка на делото; тоа дете е идниот дедо на цар Давид. Припаѓајќи меѓу предците на Давид, истовремено Рута се вбројува и во Исусовото родословие (Мт. 1,5).


Глава1
Неволји на семејството на Елимелех
Stih1 | Во она време, кога управуваа судиите, настана глад во земјата. И еден човек од Витлеем Јудејски отиде да живее во Моавските полиња, заедно со жена си и двајцата синови.
Referenca: 1,1 | referenci: 2,6 4,3 1 Мојс 36,35 4 Мојс 21,20 2 Цар 21,1 3 Цар 17,1 18,1 4 Цар 8,1-3
Stih2 | Името на тој човек му беше Елимелех, името на жена му Ноемина, а двајцата синови негови се викаа Малон и Килион: тие беа од родот на Ефрата, од Витлеем Јудејски. И дојдоа во моавските полиња и останаа таму.
Stih3 | Елимелех, мажот на Ноемина, умре, и таа остана со двајцата синови свои.
Stih4 | Тие си зедоа за жени Моавки – на едната името ѝ беше Орпа, а на другата – Рута; и живееја таму околу десет години.
Referenca: 4 | referenci: 5 Мојс 23,4 Езд 9,12.14 Неем 13,23-27
Stih5 | Но подоцна и обајцата синови нејзини, Малон и Килион, умреа, и остана таа жена без двајцата синови свои и без мажот свој.
Рута ја придружува Ноемина во Витлеем
Stih6 | Тогаш таа се крена со снаите свои за да замине од моавските полиња, бидејќи беше чула во моавските полиња дека Бог го посетил Својот народ и му дал леб.
Referenca: 6 | referenci: 1 Мојс 50,24 2 Мојс 4,31 13,19 Лк 1,68.78
Stih7 | И таа тргна од она место, каде што живееше, и двете снаи нејзини со неа. Кога одеа по патот, враќајќи се во јудејската земја,
Stih8 | Ноемина им рече на двете свои снаи:„Одете и вратете се секоја во куќата на својот татко; Господ нека ви направи милост, според тоа како постапувавте со покојните и со мене!
Referenca: 8 | referenci: 1 Мојс 24,28.67 31,33 Суд 4,17 Песна 3,4
Stih9 | Нека ви даде Господ да најдете прибежиште секоја во куќата на својот маж!” И ги бакна. Но тие повикаа, и заплакаа, па
Referenca: 9 | referenci: Суд 2,4 21,2 1 Цар 11,4 30,4
Stih10 | ѝ рекоа: „Не, ние ќе се вратиме со тебе кај твојот народ.”
Stih11 | А Ноемина рече: „Вратете се, ќерки мои; зошто ќе доаѓате со мене? Зарем уште имам во утробата своја синови, кои би ви станале мажи?
Stih12 | Вратете се, ќерки мои, одете си, бидејќи сум веќе стара и не можам да се омажам; па и да речев: ‚уште имам надеж’, и дури оваа ноќ да се омажам и подоцна да родам синови,
Stih13 | ќе можете ли да чекате додека да пораснат? Можете ли да се воздржите да не се омажите? Не, ќерки мои, многу ми е жал за вас, зашто раката Господова се сврте против мене.”
Referenca: 13 | referenci: 2 Мојс 9,3 5 Мојс 2,15 Суд 2,15 1 Цар 12,15 2 Цар 24,17 Ез 13,9
Stih14 | Тие повикаа и пак заплакаа. И Орпа се прости со свекрвата своја, (и се врати кај својот народ), а Рута остана со неа.
Stih15 | Ноемина ѝ рече на Рута: „Ете, твојата јатрва се врати кај својот народ и кај своите богови; врати се и ти по јатрвата своја.”
Stih16 | Но Рута одговори: „Не ме принудувај да те оставам и да се одделам од тебе; каде што ќе одиш ти, таму ќе дојдам и јас, и каде ќе живееш ти, таму ќе живеам и јас; твојот народ ќе биде мој народ, и твојот Бог – мој Бог;
Stih17 | и каде што ќе умреш ти, таму и јас ќе умрам и ќе бидам погребана; Господ нека ме казни и уште полошо нека ми додаде, ако нешто друго освен смртта ме раздели од тебе.”
Referenca: 17 | referenci: 1 Цар 3,17 14,44 20,13 3 Цар 2,23 4 Цар 6,31
Stih18 | Ноемина, откако виде дека таа цврсто е решена да оди со неа, престана да ѝ зборува.
Stih19 | И одеа тие двете додека стигнаа до Витлеем; целиот град се возбуди поради нив, и прашуваа: „Оваа ли е Ноемина?”
Stih20 | Таа им рече: „Не ме викајте Ноемин а, викајте ме Мара б, зашто Семоќниот ме исполни со премногу горчина.
Stih21 | Јас излегов одовде полна, а Господ ме врати празна: зошто да ме викате Ноемина, кога Господ ме принуди да страдам, Семоќниот ми испрати несреќа?”
Referenca: 21 | referenci: 2 Мојс 5,22 4 Мојс 11,11 Ис.Н. 24,20 Ис 45,7 Зах 8,14
Stih22 | И Ноемина се врати, а заедно со неа и снаата нејзина, Моавката Рута, која дојде од моавските полиња; тие пристигнаа во Витлеем, кога беше почнала жетвата на јачменот.
Глава2
Рута пабирчи на нивите на Вооз
Stih1 | Ноемина имаше роднина по мажот, човек многу имотен, од родот на Елимелех, по име Вооз.
Stih2 | И Моавката Рута ѝ рече на Ноемина: „Ќе тргнам по нивјето и ќе собирам класје по оној во чии очи ќе најдам милост.” Таа ѝ одговори: „Оди, ќерко.”
Referenca: 2,2 | referenci: 3 Мојс 23,22 5 Мојс 24,19
Stih3 | Таа отиде и почна да собира на една нива класје по жетварите. И се покажа дека таа нива му припаѓа на Вооз, кој беше од родот Елимелехов.
Referenca: 3 | referenci: 1 Мојс 24,12 27,20 1 Цар 6,9 2 Цар 1,6
Stih4 | И ете, Вооз дојде од Витлеем и им рече на жетварите: „Господ со вас.” Тие му одговорија: „Нека те благослови Господ!”
Referenca: 4 | referenci: Суд 6,12 1 Цар 17,37 20,13 Пс 128,8
Stih5 | И Вооз го запраша слугата свој, надгледувачот на жетварите: „Чија е онаа млада жена?”
Stih6 | Слугата надзорник над жетварите, одговори и рече: „Таа млада жена е Моавка, дошла со Ноемина од моавските полиња;
Stih7 | таа ни рече: ‚Оставете ме да берам и да собирам меѓу снопјата по жетварите’; дојде и остана тука од утрината досега; таа малку останува дома.”
Stih8 | И Вооз ѝ рече на Рута: „Слушај, ќерко моја, не оди да собираш на друга нива и не си оди оттука, туку остани со моите слугинки;
Stih9 | гледај на која нива тие жнеат, и оди со нив; ете јас им заповедав на слугите свои да не ти пречат; кога ќе ожедниш, оди кај садовите и пиј, од каде што црпат слугите мои.”
Stih10 | Таа падна ничкум, се поклони до земја и му рече: „Со што заслужив толкава милост во твоите очи, па ме примаш, иако сум туѓинка?”
Referenca: 10 | referenci: 1 Мојс 17,3 3 Мојс 9,24 2 Цар 14,4.22
Stih11 | Вооз ѝ одговори и ѝ рече: „Ми рекоа за сѐ што си направила за свекрвата своја по смртта на мажот твој дека си оставила татко, мајка и татковина и си дошла меѓу народ кој не си го познавала до вчера и завчера;
Stih12 | Господ нека ти возврати за твоето дело, и да добиеш полна награда од Господ, Бог Израилев, кај Кого си дошла за да се засолниш под Неговите крилја!”
Referenca: 12 | referenci: 5 Мојс 32,11 Пс 16,8 35,7 56,1 60,4 62,7 90,4 Мт 23,37 Лк 13,34
Stih13 | Таа одговори: „Можеби ќе најдам милост пред очите твои, господаре мој! Ти ме утеши и ѝ зборуваше од срце на робинката своја, макар и да не вредам ни колку една слугинка твоја.”
Referenca: 13 | referenci: 1 Мојс 50,21 Суд 19,3 Ис 40,1-2 Ос 2,16
Stih14 | И ѝ рече Вооз: „Кога ќе приближи времето за јадење, дојди тука и јади леб и топи го залакот свој во оцет.” И таа седна покрај жетварите. Тој ѝ даде леб; таа јадеше, се најаде, и уште ѝ остана.
Referenca: 14 | referenci: 3 Мојс 23,14 1 Цар 25,18 2 Цар 17,28
Stih15 | И стана да собира класје. Вооз им заповеда на слугите и рече: „Нека собира и меѓу снопјата, и не ја навредувајте;
Stih16 | дури и од снопјата потфрлувајте и оставајте; нека собира и немојте да ја прекорувате.”
Stih17 | Така собираше таа на нивата до вечерта и го исчука собраното и тоа даде близу една ефа јачмен.
Stih18 | Откако го зеде тоа, отиде во градот, и свекрва ѝ виде, колку беше собрала таа. И (го извади Рута од пазувите свои) ѝ го даде она, што ѝ беше останало, откако се беше најала.
Stih19 | И ѝ рече свекрвата: „Каде береше денес и каде работеше? Да биде благословен оној што те примил!” Рута ѝ кажа на свекрвата своја, кај кого работела, и рече: „Човекот, кај кого денес работев, се вика Вооз.”
Referenca: 19 | referenci: 2,10
Stih20 | И ѝ рече Ноемина на снаата своја:„Нека е благословен од Господ, поради тоа што не ги лиши од милоста своја ниту живите, ниту умрените!” И ѝ рече Ноемина: „Тој човек ни е близок; тој е наш роднина.”
Referenca: 20 | referenci: 3,9.12 4,1.8.14
Stih21 | Моавката Рута одговори: „Тој дури ми рече – остани кај моите слугинки, додека да ја завршат целата жетва.”
Stih22 | И ѝ рече Ноемина на снаата Рута:„Добро е, ќерко, тоа што си одела со неговите слугинки, и така барем нема да те задеваат на друга нива.”
Stih23 | Така се приклучи таа кон Воозовите слугинки и собираше класје додека заврши јачменовата жетва и пченичната жетва, и живееше со својата свекрва.
Глава3
Рута ја минува ноќта покрај нозете на Вооз
Stih1 | Ноемина, нејзината свекрва, ѝ рече:„Ќерко моја, ајде да ти побарам спокојно место за да ти биде подобро.
Stih2 | Ете, Вооз, со чии слугинки беше ти, е наш роднина, оваа ноќ тој го вее јачменот на гумното;
Stih3 | затоа измиј се, намачкај се, промени се и оди на гумното, но не му се покажувај додека не заврши со јадењето и пиењето;
Stih4 | а кога ќе легне да спие, дознај го местото, каде ќе легне; тогаш оди, откриј го откај нозете негови и легни; тој ќе ти каже што да правиш.”
Stih5 | Рута ѝ рече: „Ќе направам сѐ, како што ми кажа.”
Stih6 | И отиде на гумното и направи сѐ онака, како што ѝ порача свекрвата нејзина.
Stih7 | Вооз се најаде и се напи, и го развесели срцето свое, и отиде, па легна да спие до стогот. И таа отиде полека, го откри откај нозете негови и легна.
Referenca: 3,7 | referenci: Суд 16,15 18,20 19,6.9 3 Цар 21,7 Ест 1,10
Stih8 | На полноќ тој се тргна, се обѕрна, и еве покрај нозете негови лежи жена.
Stih9 | И тој рече: „Која си ти?” Таа одговори: „Јас сум Рута, твоја робинка, рашири го крилото од својата наметка над својата робинка, зашто си ми близок роднина.”
Stih10 | Вооз ѝ рече: „Благословена да си од Господ, ќерко! Овој твој чин на милосрдие е подобар од првиот, зашто не отиде да бараш момци, бедни или богати;
Stih11 | затоа не плаши се, ќерко! Јас ќе направам за тебе сѐ, што кажа ти; зашто на секоја порта кај мојот народ знаат дека ти си чесна жена;
Referenca: 11 | referenci: Изреки 31,10
Stih12 | иако е точно дека сум ти роднина, но има друг роднина, поблизок од мене.
Stih13 | Остани оваа ноќ; а утре, ако тој те земе, добро, нека те земе, ако, пак, не те земе, јас ќе те земам; се колнам во живиот Господ! Спиј до утре!”
Referenca: 13 | referenci: 1 Цар 14,39.45 20,3 25,26.34 26,10.16 Ер 4,2
Stih14 | И преспа таа покрај нозете негови до утрината и стана, пред да можат да се распознаат еден со друг, зашто Вооз рече: „Да не се знае дека доаѓала жена на гумното.”
Stih15 | И ѝ рече: „Дај ја наметката што е на тебе, подржи ја.” Таа ја држеше, и тој ѝ измери шест мери јачмен, ја натовари и си отиде во градот.
Stih16 | А Рута дојде кај свекрва ѝ. Таа ја запраша: „Што направи, ќерко?” Таа ѝ раскажа сѐ, што беше направил оној човек за неа.
Stih17 | Таа рече: „Тој ми ги даде овие шест мери јачмен и ми рече: ‚Не оди со празни раце кај свекрвата своја!’”
Stih18 | Таа ѝ рече: „Почекај, ќерко, додека да дознаеш, како ќе се сврши работата; зашто тој човек нема да се успокои додека не ја сврши денес таа работа.”
Глава4
Вооз се зазема за наследството на Елимелех
Stih1 | Вооз излезе пред градските порти и таму седна. И ете, минува оној роднина, за кого говореше тој. И му рече:„Дојди и седни тука!” Тој дојде и седна.
Stih2 | Вооз повика десет мажи од градските старешини и рече: „Седнете тука!” И тие седнаа.
Referenca: 4,2 | referenci: 5 Мојс 19,12 21,2-4.19 22,15 25,7-9 3 Цар 21,8
Stih3 | И Вооз му рече на роднината: „Ноемина, која се врати од моавските полиња, го продава делот од нивата, што му припаѓа на братот наш Елимелех;
Stih4 | јас решив да ти јавам и да ти кажам:‚Купи го пред седнативе тука – старешините на мојот народ. Ако сакаш да го откупиш, откупи го; ако, пак, решиш да не го откупиш, кажи ми, за да знам, зашто, освен тебе, нема кој да го откупи, а по тебе сум јас.’” Тој одговори: „Јас ќе го откупам.”
Referenca: 4 | referenci: 1 Цар 9,15 20,2.12-13 Ис 22,14 50,5
Stih5 | Вооз рече: „Штом ја откупуваш нивата од Ноемина, треба да ја земеш за сопруга и Моавката Рута, жена на умрениот, за да остане нивата во наследството на нејзиниот починат маж.”
Referenca: 5 | referenci: 4,10 5 Мојс 25,5-10 2 Цар 18,18 Мт 22,24
Stih6 | А оној роднина одговори: „Јас не можам да ја откупам, зашто ќе го растурам моето наследство; преземи го ти моето право на откупување, бидејќи јас не можам да ја земам.”
Stih7 | Порано во Израил, кога се откупуваше и разменуваше нешто, заради потврдување на размената постоеше ваков обичај: едниот ја собуваше обувката своја и му ја даваше на другиот, и тоа служеше како сведоштво во Израил.
Stih8 | И оној роднина му рече на Вооз:„Откупи го ти!” И ја собу обувката своја, и му ја даде.
Stih9 | И Вооз им кажа на старешините и на целиот народ: „Вие сте сега сведоци дека јас го купувам од Ноемина сето Елимелехово и сето Килионово и Малоново наследство;
Stih10 | исто така ја земам за жена и Моавката Рута, Малоновата жена за да го востановам името на умрениот во неговото наследство за да не исчезне името на умрениот меѓу браќата негови и од неговиот роден град; вие сте ми денес сведоци за тоа.”
Stih11 | И сиот народ што беше при градските порти, и старешините рекоа:„Ние сме сведоци. Нека даде Господ, жената, која влегува во куќата твоја, да биде како Рахила и Лија, кои и обете го изградија домот Израилев; збогатувај се во родот Ефратов, и нека се слави името твое во Витлеем;
Referenca: 11 | referenci: 1 Мојс 35,23-26 2 Цар 7,27 3 Цар 11,38
Stih12 | И со потомството, кое Господ ќе ти го даде од оваа млада жена, нека стане твојот дом како домот на Фарес, кого Тамара му го роди на Јуда.”
Referenca: 12 | referenci: 1 Мојс 38,1-30
Вооз се жени со Рута; раѓањето на Овид
Stih13 | И Вооз ја зеде Рута, и таа му стана жена. И тој влезе кај неа, и Господ ѝ даде, та зачна и роди син.
Referenca: 13 | referenci: 1 Мојс 29,31 30,22 1 Цар 1,20
Stih14 | И ѝ велеа жените на Ноемина:„Нека е благословен Господ, зашто не те остави денес без наследник! И нека биде славно името негово во Израил.
Stih15 | Тој ќе ти биде обнова на животот и прехрана во старите денови твои, зашто е рожба на снаата твоја, која те сака и која ти вреди повеќе од седум синови.”
Referenca: 15 | referenci: 1 Цар 1,8 Пс 18,7 Плач 1,11.16.19
Stih16 | И Ноемина го зеде детето и го носеше во прегратките свои и се грижеше за него.
Referenca: 16 | referenci: 4 Мојс 11,12 2 Цар 12,3.8 4 Цар 10,1 Ис 49,23 Ест 2,7
Stih17 | Сосетките му дадоа име, велејќи:„На Ноемина ѝ се роди син”, и го нарекоа Овид. Тој е татко на Јесеј, таткото Давидов.
Список на Давидовите предци
Stih18 | А ова се потомците на Фарес: Фарес го роди Есром;
Referenca: 18-22 | referenci: 1 Мојс 5,1- 32 11,10-26 1 Лет 2, 5-15 Мт 1,3-6 Лк 3,32-33
Stih19 | Есром го роди Арам; Арам го роди Аминадав;
Stih20 | Аминадав го роди Наасон; Наасон го роди Салмон;
Stih21 | Салмон го роди Вооз; Вооз го роди Овид;
Stih22 | Овид го роди Јесеј; Јесеј го роди Давид.
